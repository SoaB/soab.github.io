---
title: "勸世歌"
author: ""
type: "post"
date: 2021-11-12T18:21:09+08:00
subtitle: ""
image: ""
tags: [金花的秘密]
---
## 第十三章 勸世歌

> 吾因度世丹中熱，不惜婆心並饒舌。世尊亦為大因緣，直指生死真可惜。
老君也患有吾身，傳示穀神人不識。吾今略說尋真路：黃中通理載大易，
正位居體是玄關。子午中間堪定息，光回祖竅萬神安。藥產川原一氣出，
透幕變化有金光。一輪紅曰常赫赫，世人錯認坎離精。搬運心腎成間隔，
如何人道合天心。天若符合道自合，放下萬緣毫不起。此是先天真無極，
太虛穆穆朕兆捐。性命關頭忘意識，意識忘後見本真。水清珠現玄難測，
無始煩障一旦空。玉京降下九龍冊，步雲漢今登天關，掌雷霆兮驅霹靂。
凝神定息是初機，退藏密地為常寂。
<!--more-->
吾昔度張珍奴二詞，皆有大道。子後午前非時也，坎離耳。定息者，息息歸根，中黃也。坐者，心不動也。夾脊者，非背上輪子，乃直透玉京大路也。雙關者，此處有難言者。地雷震動山頭雨者，真氣生也。黃芽出土者，藥生也。小小二段，已盡修行大路，明此可不惑人言。
昔夫子與顏子登泰山頂，望吳門白馬，顏子見為疋練，夫子急掩其目，恐其太用眼力，神光走落，回光可不勉哉！
回光在純心行去，只將真息凝照於中宮，久之自然通靈達變也。總是心靜照定為基，心忘氣凝為效，氣息心空為丹成，心氣渾一為溫養，明心見性為了道。子輩各宜勉力行去，錯過光陰可惜也。一日不行，一日即鬼也。一息行此，一息真仙也。勉之！勉之！